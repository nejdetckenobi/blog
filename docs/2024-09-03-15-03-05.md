# Şirketlerde iyi niyetin suistimali

Çalıştığım şirkette, her gün durum toplantıları yapılır sabahtan. 
Birçoğumuzun aşina olduğu, herkesin en fazla 3 dakika konuştuğu ve "Dün ne yaptın? Bugün ne yapacaksın? Yapacaklarına mani bir şey var mı?" sorularının cevaplanması amaçlanan toplantılar.
Herkes çok hızlıca kendi güncel durumunu anlattı.
Toplantının sonunda CIO dedi ki, _"Arkadaşlar, bir konu daha var. X arkadaşımızı daha etkin kullanmak istiyoruz. Nejdet ve Y, lütfen bu arkadaşa paslayabileceğiniz zorlukta görevler var mı diye bir 15 dakika ekstra toplanabilir miyiz?"_
Bahsi geçen X arkadaş oldukça gençti.
Talep üzerine, zorluğu çok olmayan birkaç görevi pasladım.

Sonrasında bu X arkadaşı arayıp bunun sebebini sordum.
Dedi ki, _"Çok gencim ve çok enerjim var. İşimi bitirdikten sonra boş kalıyorum. Bari faydalı olayım."_.
Bu çok naif bir düşünce. Birçoğunuza bu tutum, inanılmaz ahlaklı ve idealist gelecektir.
Öyle ki, aranızdan _"İşte örnek çalışan böyle olmalı, afferim!"_ diyenler çıkacaktır.
Bu yazıyı, bunun aslında böyle olmadığını söylemek için bu yazıyı yazıyorum.
Çünkü konuşmadan sonra fark ettim ki, bu durum birçok genç arkadaşımın karşılaşabileceği bir durum.
Amacım size bir başka perspektif katabilmek.

Dedim ki _"Böyle yapmamalısın. Boş zamanın oluştuğunda bu zamanı yeteneklerini arttırmak için kullanmalısın ve bunu mümkünse şirketin işini kullanarak yapmamalısın."_.
Haklı olarak sebeplerimi sordu. Ona açıklarken size de açıklamak isterim.
Hayatımda yaptığım en liberal açıklama olacak bu, dolayısıyla teoriye dayandırmamaya ve sadece pratikten bahsetmeye çalışacağım.
Arada kaçırırsam lütfen kusura bakma.


## 1- Yetki aşımı ve iş tanımı

İş dünyasında sözleşmeler imzalanırken işçiler çoğunlukla okuma-yazma bilmez gibi davranır.
İmzaladığı sözleşmede yazanları da sözleşmenin parçalarını da bilmez.
Halbuki bu parçalardan bir tanesinin adı "iş tanımı"dır ve yapacağın işin kapsamını belirler.
İş tanımının muğlak olması, muhasebeden sorumluyken çöplerden de sorumlu olabileceğin anlamına gelir ve kötü bir şeydir.
Dolayısıyla iş tanımının net olmasını istersin.
Böylece performansın, sadece sorumlu olduğun şeylerle ölçülür.
Kısaca sözleşmeniz, belirli bir meblağ karşılığında belli şeylerden sorumlu olduğunuzu gösteren bir kağıttır.
İş tanımının dışına çıkman, kendi elinle iş tanımını muğlaklaştırman anlamına gelir.
İleride iş tanımın dışında yaptığınız her müdahale, _"Bize zarar verdi, alakası olmayan bir şeye müdahil oldu"_ şeklinde suçlanman için bir sebeptir.
Muhtemel _"O kadar da kötü niyetli değildirler, abartıyorsun"_ düşüncene karşı, iş dünyasında "yetkiyi aşan müdahaleler" ile suçlanıp problem yaşayan çok fazla kişi var.
Çalışanlarıyla aynı fikirde olmadıkları için sözleşmeleri performans düşüklüğü bahanesiyle feshedilen çok fazla beyaz yakalı işçi var.
Tabii ki çıkarılmanın gerçek sebebinden bahsetmiyorum.
Zaten öyle bir sebep olmadığı için yetki aşımı bahanesi kullanılıyor.
"İyi bir şey yapayım belki ödül alırım" derken cezalandırılmayı beklemiyordun değil mi?
Ama olabiliyor.


## 2- Rutinleşme

Bir başka mevzu ise, iş dünyasında, iş tanımından bağımsız olarak, yaptığın şeyin işin haline gelmesi.
Bunun bir unsuru, eğer bu şey sonunda ortaya bir ürün çıkıyorsa bunun bakımından da sorumlu olman beklentisi.
Söz konusu iş tekrarlı bir işse, bunun tekrar senden istenecek olması.
Görev tanımın çerçevesinde kalmalısın.
Ekstra aldığın her iş rutin işin haline gelme potansiyeline sahiptir.


## 3- Karşılık

Verim, tanım olarak minimum kaynakla maksimum etkiyi yaratmaktır.
Yüksek verimlilik istemi, şirketin kâr maksimizasyonundan ileri gelir.
Dolayısıyla iş dünyasında sözleşmeksizin alınan inisiyatifler genelde "eline sağlık" söylemleri ile sonuçlanır.
Yaptığın iş sebebiyle çıktıdan bir pay almayı umuyor olabilirsin.
Hatta bazen bu payı alabilirsin de (prim, bonus, ödül, vb).
Verilenin ürettiğin değerin çok çok altında oluşunu bir kenara bırakarak söylüyorum: Ne yazık ki bu payın sana verileceğinin bir garantisi yoktur.
Çünkü istisnalar kaideyi bozmuyor.
Aldığın tüm inisiyatiflere rağmen zam döneminde genelde "şirketimiz çok zor dönemlerden geçiyor".
Kısacası şirketler her ne kadar kendilerini _"süperiz, müthişiz"_ diye pazarlasalar da, _"bak hayvan sahiplendik ofise, çok tatlı"_, _"yazın parti yaptık, bi eğlendik bi eğlendik"_ falan deseler de, hayır kurumları değillerdir.
Çünkü aynı çıktıyı sıfır maliyetle edinmek, çıktı için para ödemekten daha iyidir.
Biz de olsak bunu tercih ederdik.
Boş vaktinin çok olduğunu düşünüyorsan ve bir şey kazanmaksızın bir yerlere fayda sağlamak istiyorsan, şirkete daha çok nasıl para kazandırırım diye düşünmektense, LÖSEV'e ya da herhangi bir hayvan barınağına gidip gönüllü olarak çalışmayı teklif edebilirsin.
Etkisi aşağı yukarı aynıdır.
Çabanı bir grubu zengin etmeye çalışmak yerine, ihtiyacı olana yardım ederek gösterebilirsin.
Çünkü karşılığında ödeme almadan verdiğin şeye bağış denir ve şirketlerin bağışa ihtiyacı yok.
Bunun aşırı bir tepki olduğunu düşünüyorsan, bir hobi de edinebilirsin.
Bu çok daha uygun olur. 
Bunun yanında, birçok şirkette "proaktif" davranışın karşılığının "terfi" gibi gösterildiği fakat aslen kuru bir "eline sağlık" olduğunu da eklemek lazım.


## 4- Zaman yönetimi

İnisiyatifin rutin işe dönüşebileceğini zaten belirtmiştim.
Bu konuda söyleyebileceğim bir şey daha var.
Dikkat edersen, bu rutin işler sen her inisiyatif aldığında artacak.
Bu işler sen artık inisiyatif alamayana kadar devam edecek ve muhtemelen kendi kendini o kadar dolduracaksın ki, mesai yaparken geceler gündüzlere karışacak.
Zamanını yönetemez hâle geleceksin ve bunun sebebini anlayamayacaksın.
Bu sende "zamanımı yönetemiyorum" algısının oluşmasına sebep olacak.
Dahası, sen inisiyatif almaya devam ederken güncelliğini geçici olarak yitiren konular tekrar güncellik kazandığında, önündeki işlerin büyük oranda sarktığını göreceksin.
Bu durum iyi bir yöneticinin olmaması halinde, performansının düşüklüğüne yorulacak ve açıklaman istenecek.
Halbuki bunlar dün yenen hurmalardır.
Tahmin ettiğin üzere _"işlerimin büyük kısmını bitiremiyorum"_ ve _"zamanımı yönetemiyorum"_ cümleleri mülakatlarda güzel durmaz.


## 5- Mesleki gelişim

Rutin yapılan işler, mesleki gelişimini engeller.
Şirket senden alacağını alır.
Fakat gün geçtikçe rutinleşen işin daha büyük alan kaplayacağından, mesleki gelişimini ihmal etmeye başlarsın.
Piyasada geriye düşer, rekabet gücünü kaybedersin.
Çünkü kendini şirketin işlerine o kadar adarsın ki, gelişebileceğin zaman kalmaz.
Gün gelir de zam görüşmesinde problem yaşarsan, gidebileceğin yerleri ikna etme yeteneğin azaldığından, az zama razı olur, son ve en önemli kozunu da kaybedersin.


## 6- Mevcut pozisyonunda çakılı kalma

Yaptığın işlerin çokça artmasının sakıncalarından biri de, verimi yüksek bir kişi olman.
O kadar iyi iş yapan birisin ki, üç kişinin yapacağı işi tek kişi sırtlanmış gidiyorsun. 
Bu, seni mevcut pozisyonun için en kalifiye aday yapar ve yükselmen söz konusu olmaz.
İşveren açısından bak.
Seni yükselttiğinde eski pozisyonuna 3 kişi alıp 3 maaş ödemesi, üstüne bir de pozisyonun yükseldiğinden sana zam vermesi gerekecekse, seni yükseltmesi onun açısından mantıklı bir hareket olur muydu?
Neden böyle bir şey yapsın ki?


## 7- Neden çalışıyoruz? (Yaptığımız işi sevdiğimizi neden kendimize saklamalıyız?)

Çoğumuz yaşamak için çalışması gerekirken, çalışmak için yaşıyor gibi davranıyor.
Bu durum, emek sömürüsü de eklendiği zaman kişinin işine, kendine ve topluma yabancılaşmasıyla son buluyor.
Yaptığın işi seviyor olabilirsin. Peki hayatının istediğinden çok daha büyük bir kısmının sadece yaptığın işten oluşmasını istiyor musun gerçekten? Boş zamanında iş yapmak yerine arkadaşlarına zaman ayırırsan onlara yabancılaşmazsın mesela.
Yaptığın işi sevebilirsin. Fakat iş hayatında "tutku" bir aldatmaca ve emek sömürüsüne rıza gösterme mekaniğidir.
Örneğin, İngilizce'de yaptığın iş karşılığında aldığın para ve yan hakların toplamına "compensation" derler.
Türkçe'si "telafi". Yani şirket işi yaparken bir şeye katlandığını bilir.
Telafi ettiğini iddia ettiği şey budur.
"compensation", tutkulu insanlar için azalma eğilimindedir. 
Çünkü bir şeyi sevmeye başlarsan onu yaparken katlandığın şeyler azalır.
Örneğin "tutkulu" insanlar hafta sonları da çalışırlar ve bu çalışmayı işveren talep etmiş olsa da karşılığında mesai ücreti istemezler.
Bu yüzden şirketler mülakatlarda teknik bilgi dışında "tutku" gibi şeyleri ararlar.
Bunu beyan etmekte de beis görmezler ama kalkıp da sana _"Alacağımız kişiyi deli gibi sömüreceğiz, tutkulu olsun ki sömürülüyor gibi hissetmesin, hissetse bile arıza çıkarmasın"_ demezler.
İşini sevdiğinin öğrenilmesi, daha azına razı olman için diretilmesine, "Piyasanın altında zam versek de, zaten seviyor işi, bizi bırakmaz" gibi düşüncelere sebep olur.


## 8- Tecrübe satın alma mevzusu

Özellikle genç arkadaşlara, ilk senelerinde verdikleri ücretsiz emek, öğrenme fırsatı gibi gelir.
Böylece sanki bir kursun parasını ödüyor gibi hissederler.
Oysa almaları gereken maaş ile aldıkları maaş arasındaki fark kadar parayı her ay vermeyi kabul ettiğin bir kurs, sen ne zaman konuyu anlamasan, sana anlatmasını isteyebileceğin bir yerdir.
Çalıştığın şirketin bir kursun aksine, eğitim karşılığında verdiğini kabul ettiğin paraya karşılık sana hemen hemen hiçbir imkân sağlamadığını fark etmek isteyebilirsin.
_"Gencim. Şu an enerjim var. Verebileceğim kadar emek vermeliyim ki tecrübe kazanayım"_ demek yerine _"Gencim. Şu an enerjim var. Enerjimin bu kadar olmadığı zamanlar için para biriktirmem gerek. O yüzden abidik gubidik ücretlere çalışmamalıyım"_ demek daha mantıklıdır.
Her ne kadar bireysel çabalar kurtuluş için yetersiz olsa da, kendini bu kadar kıymetsiz görmemelisin. 
Piyasada standartlar asgari düzeyde olduğu için, işveren sana o şirkette yoğurdun nasıl yendiğini göstermek zorunda. 
Tecrübeyi istemesen de kazanacaksın zaten yoğurt yemeye aday kişi olarak.


## 9- Saatlik ücretteki düşüş

Diyelim ki 100 birim iş yapıyorsun bir ayda ve bu 100 birim işin karşılığında 100 birimlik bir maaş alıyorsun. 
3 ay boyunca 2 katı kapasite ile çalışmanın karşılığı, en iyi ihtimalle ekstra 100 birim yani bir aylık maaş olur. 
300 birim iş çıkarsaydın 300 birim maaş alacaktın. İş başına ücretin 1 birim olacaktı. 
Oysa sen 600 birim iş çıkardın. 
Performansın görüldüğü için 3 ay sonunda sana 3 aylık maaşına ek olarak 1 maaş prim verildi. 
600 birim iş çıkardın, 400 birim para aldın. 
Saatlik ücretin 0.67 birime geriledi (400 / 600 = 0.666...). 
Kesinlikle daha çok iş yaptın, fakat daha az para aldın. 
Ama sen, 3 ayda eline 3 maaş yerine 4 maaş geçti diye seviniyorsun. 
Emeğinin etkinliği ve değeri düştü. Emeğin arttığı için stresin de arttı, ama ödülün, edindiğin ekstra stresin çok altında kaldı.


## 10- Bireyin şirkete etkisi

Seninle aynı işi yapan 9 arkadaşın daha olsun. 
%100 kapasite artışına sebep olduğun ay, 100 yerine 200 birim iş çıkarırsın ve şirketin iş çıkarma kapasitesini 1000'den 1100'e yükseltirsin. 
%10'luk bir artış. 
Aradaki 100 birimlik fark, "şirketimiz zor zamanlardan geçiyor" sözünü sarsmaya yetmez. 
Herkes inisiyatif alıp senin gibi %100 kapasite artışına sebep olursa da bu zaten herkesin yaptığı bir şey haline gelir ve kendini farklı kılmış olmazsın. 
Dolayısıyla ekstra emeğinin karşılığı "eline sağlık" olarak kalır. 
Firma 1000 birim yerine 2000 birim iş çıkarmıştır. 
Fakat bunun herkesçe yapıldığı bilindiği için olağan karşılanır ve herkes en iyi ihtimalle küçük bir zam alır. 
Bu durumda da şirketin "zor zamanlardan geçtiği"ni duyarsın. 
Çünkü şirketin "hedefleri" vardır.
Siz çalışmayı arttırdığınızda, hedefler de artar.
Bu sebeple, sağladığınız yüksek işgücüne rağmen, şirket kendi yönetim kurulu tarafından belirlenen hedeflere ulaşamadıysa, bunun bir karşılığı olmaz. 
Sırasıyla önce hedefleri belirleyen kişilerin, sonra işverenin insafına kalır primin. 
Eğer yaptıkların karşılığında sadece "eline sağlık" denmesi sana bu kadar iyi geliyorsa, sıkıldığın zaman bir mesaj atabilirsin. 
Seni dinleyip, hiçbir ücret talep etmeden "eline sağlık" diyebilirim.


## Sonuç

Özellikle ezberlerin bozulduğu, müthiş yeteneklilerin, 50 yıldır çalışan ve çalıştığı şirket için _"Hakkımı yemez bu şirket. Zamanı geldiğinde bana destek olacaklarına dair inancım tam"_ diyenlerin bile kâr maksimizasyonu için kapının önüne kondukları bir dönemdeyiz.
Üstelik bu şirketler Meta, X, Apple, Amazon, Google gibi firmalar.
(İşin acısı, bu hep böyleydi.
Birçoğu sen mezun olmadan sana hayal satmaya başlamıştı bile.
Etrafında bu düşüncenin dozajı artınca, sana da hayat böyle işliyormuş gibi göründü.
Senin suçun değil.)
_"Bunlar bunu yapıyorsa, diğer şirketler neler yapmaz?"_ demek sana mantıklı gelebilir.
Bana kalırsa bu söylem, okuduğun kitabı ters tutmaktır ama şu aşamada buna itiraz etmeyeceğim.
Çünkü öyle ya da böyle bu olanlar gerçek ve muhatap olduğumuz firmaların kıyasın ne tarafında oldukları önemli değil.
Bazıları biraz, bazıları çokça, ama genel olarak hepsi böyle davranıyor.
Çünkü bunlar kârlarını koruyan hareketler.
Bunları dikkate almayanlar için depresyon neredeyse kaçınılmaz.
O yüzden pragmatik bakarak, bu düşüncendeki eksiği gediği göstermeyi denemeyeceğim.
Aslında durum bundan çok daha radikal.
Ürettiğin değerin tamamını sana vermemek üzerine kurulu bir sistemde çalışmak zorundasın.
Hal böyleyken davranışlarının uzun ve kısa dönem etkilerini ölçüp biçmeyi öğrenmek zorundasın.
En önemlisi, kanatlanıp uçtuğunu sanmak yerine ayaklarının yere basmasını tercih edecek kadar bilinçli olmak zorundasın.
Şirketlerin, insanlığın ihtiyaçlarını karşılamak için değil, kâr etmek için var olduklarını bilmek zorundasın.
Güzel şeyler istemeni anlıyorum ama ne yazık ki, gerçekler çoğunlukla çirkin.
Bu sebeple sana hayal satmayacağım.
Birçoğumuz, hatta söz konusu naif düşüncelerini destekleyen İK ve hatta sana daha fazla sorumluluk almayı tavsiye eden yöneticin bile bunun farkında.
Bunun tam tersini iddia etmeleri ise başka bir niyetin göstergesi ama bu kısım bana bir başka zamana ödev olsun.
Sadece ileride çalıştığın şirketin bir konuda hangi kararı vereceğinden emin olamıyorsan kendine şu soruyu sor _"Hangisi şirket için daha kârlı?"_
Şirket genelde o kararı verecek, o yönde fikir beyan edecektir.
Başka bir şey söylüyorsa, muhtemelen göremediğin, daha kârlı bir yol bulmuştur.
Unutma, firma bu işi senden çok daha uzun süredir yapıyor ve refleksleri senden çok daha gelişmiş.
Öğrenmeye ve altında yatan mekaniği çözmeye çalıştığında, kâr odağının nasıl çalıştığını daha net fark edeceksin.


Umarım bunlar sana bir perspektif katmıştır.
Hayatında başarılar.
